Sistemul de susţinere al automobilului suportă greutatea întregului automobil, a pasagerilor şi încărcăturii precum şi toate forţele ce sunt generate de staţionarea pornirea, accelerarea, inerţia, frânarea, schimbarea direcţiei şi oprirea automobilului. Pentru îndeplinirea acestui rol sistemul de susţinere are mare rezistenţă la solicitări fiind compus din părţi rigide şi părţi mobile şi flexibile. Pe organele de susţinere se fixează motorul, caroseria, şi restul componentelor şasiului formând împreună un ansamblu legat.

Organele sistemului de susţinere a automobilului sunt cadrul, carterele punţilor şi organele de suspensie.

Cadrul este suportul pe care se montează organele şi mecanismele componente ale automobilului.

Carterul are rolul de a transmite sarcina verticală de la cadru la roţi şi de a transmite forţele de la roţile motoare la cadrul automobilului sau la caroserie în cazul în care caroseria este autoportantă.De asemenea trebuie să asigure funcţionarea corespunzătoare a organelor de transmisie montate în interiorul său.

Organele de suspensie transformă şocurile în oscilaţii cu frecvenţă şi amplitudine suportabile de către pasageri, amortizând oscilaţiile şi evitând rezonanţele.
