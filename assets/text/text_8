Diferenţialul este mecanismul ce permite rotirea independentă una faţă de alta a roţilor motoare ale aceleiaşi punţi. Acest lucru duce la posibilitatea ca cele două roţi să parcurgă lungimi diferite atunci când automobilul se deplasează pe drumuri cu neregularităţi sau la viraje.

În transmisia automobilelor, diferenţialul poate fi aşezat între roţile punţii motoare, dar şi între punţi la automobilele cu mai multe punţi motoare.

De obicei, diferenţialul este format dintr-o casetă în care se află sateliţi montaţi pe axul lor şi care se află în angrenare cu pinioanele planetare. Mişcarea de rotaţie este transmisă casetei diferenţialului prin intermediul unei coroane fixate pe acesta. Pinioanele planetare (două la număr) sunt montate pe extremităţile interioare ale celor doi arbori planetari.

