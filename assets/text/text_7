Transmisia principală este formată dintr-un pinion de atac (conic) ce antrenează o coroană dinţată. Rolul său este de multiplicare a cuplului mişcării de rotaţie dinspre transmisia cardanică (aflată în plan longitudinal) spre diferenţial şi arborii planetari (în plan transversal). Axele cinematice ale transmiterii mişcării formează un unghi de 90º. Pinionul de atac este montat pe capătul arborelui cardanic în partea opusă cutiei de viteze. Acesta acţionează coroana dinţată care face corp comun cu caseta diferenţialului, ambele aflându-se pe aceeaşi axă transversală de rotaţie.
