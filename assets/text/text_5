Cutia de viteze este un ansamblu de roţi dinţate care serveşte la transformarea forţei şi transmiterea mişcării de rotaţie la diferite agregate sau vehicule.

Ea este o componentă din lanţul cinematic al transmisiei care permite lărgirea gamei de turaţii şi de momente la roata motrică. Se montează, de obicei, între ambreiaj şi transmisia longitudinală. La autovehiculele construite după soluţia „totul în faţă sau „totul în spate” transmisia longitudinală dispare, astfel încât cutia de viteze se dispune între ambreiaj şi transmisia centrală.

Cutia de viteze în cadrul sistemului de transmisie al autovehiculelor îndeplineşte un rol multiplu: de amplificare a cuplului motor şi de lărgire a domeniului de turaţiei a roţilor motrice, peste cel acordat de limitele de turaţie a motorului,precum şi acordare a posibilităţii de mers înapoi şi de întrerupere a lanţului cinematic al mecanismului de transmisie, pentru staţionarea autovehiculului timp îndelungat cu motorul în funcţiune.

Cutia de viteze realizează, prin valori diferite ale rapoartelor de transmisie numite trepte de viteză, acordarea posibilităţilor energetice ale motorului la cerinţele energetice ale autovehiculului în mişcare cu asigurarea unor performanţe dinamice, de consum de combustibil şi de poluare cât mai bune.
